Zeeheldenwandeling Amsterdam

Locatie: Binnenstad - Rode Oceaan

Soort event: Besloten activiteit, Cultuur, Educatie, Nautisch, Stadswandeling

Ontdek al wandelend het verhaal van bekende zeehelden; bezoek met gids prominente zeemansgraven en het woonhuis van Michiel de Ruyter.

Cultureel Organisatiebureau Artifex verzorgt in samenwerking met SAIL culturele arrangementen rondom SAIL Amsterdam 2015.

Donkere laarzen met witte kringen van het zout, een doorgeladen musket en haren wapperend in de zeewind. Wie waren de mannen achter de schepen? Namen als Maarten Tromp en Michiel de Ruyter klinken ons allen bekend in de oren maar wat is het verhaal achter deze legendes? Deze unieke wandeling vertelt je alles over het leven van de bekendste zeehelden. Zo neemt de gids je onder andere mee langs het voormalig woonhuis van Michiel de Ruyter. Ook worden de zeemansgraven in De Nieuwe Kerk bezocht. Een indrukwekkende maar bovenal zeer vermakelijke wandeling voor jong en oud.

============

Crewparade

Locatie: Binnenstad - Rode Oceaan

Soort event: Cultuur, Muziek, Nautisch, Internationaal, Stadswandeling

Op vrijdag 21 augustus 2015 lopen ruim duizend bemanningsleden van verschillende Tall Ships mee met de Crew Parade. Ze doen dit om de stad Amsterdam te bedanken voor haar gastvrijheid en het organiseren van SAIL Amsterdam 2015.

De Crew Parade is een swingend gebeuren dat iedere keer veel bekijks trekt van bewoners en toeristen. De militaire bemanningen gaan gekleed in hun officiële uniformen, dragen vol trots hun landsvlaggen en brengen de muziek van hun land ten gehore. De overige bemanningen hullen zich in carnavaleske kleding. De Crew Parade brengt op feestelijke wijze verschillende landen en culturen bij elkaar.

Vertrek van de Crew Parade is vrijdag 21 augustus om 15 uur vanaf de Piet Heinkade, bij de kruising met de Kattenburgerstraat.

De route gaat vandaar via de achterkant van het Centraal Station (De Ruyterkade), linksaf langs het Ibis hotel, de Prins Hendrikkade over en via de Martelaarsgracht en de Nieuwezijds Voorburgwal naar de Dam toe. Aankomst op de Dam is rond 16.15 uur.

Aan het einde van de tocht op de Dam wordt de bemanning officieel ‘welkom geheten’. Daartoe wordt het defilé afgenomen door ‘De Schout bij Nacht’, Arie Jan de Waard (voorzitter stichting SAIL Amsterdam) en Burgemeester Eberhard van der Laan.

De Crewparade wordt muzikaal ondersteund door:

Steelband van de Marinierskapel (op vrachtwagen) voorop van de Parade

Saendistrict Pipes & Drums

Blue Marble Silver Cornet band

Fanfare van de 1e Liefdesnacht

Sambagroep van de Douane (op vrachtwagen) aan het eind van de Parade