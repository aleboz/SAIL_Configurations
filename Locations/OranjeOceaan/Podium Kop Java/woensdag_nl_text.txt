Podium Kop Java Amsterdam Brass

Locatie: Podium Kop Java - Oranje Oceaan

Soort event: Muziek, Optreden

Podium Kop Java Amsterdam Brass
Amsterdam Brass is één van de toonaangevende brassbands in Nederland en bestaat uit een dertigtal geselecteerde koperblazers en slagwerkers uit de regio Amsterdam. 

Onder leiding van haar enthousiaste dirigent Pierre Volders is de band in haar thuisbasis regelmatig te vinden op diverse podia. Daarnaast is de band jaarlijks present op de Nederlandse Brassband Kampioenschappen - en andere concoursen - alwaar men sinds 2003 in de kampioens- en concertdivisie een vaste waarde is. In 2010, 2013 en 2014 werd het orkest vice-kampioen van Nederland tijdens de Nederlandse Brassband Kampioenschappen! 

=====

Shanty Koor Het Ruime Sop

Locatie: Podium Kop Java - Oranje Oceaan

Soort event: Optreden, Muziek

Shanty Koor Het Ruime Sop
De doelstelling van het koor is: het brengen van Shanty's en Zeemansliederen door onder meer het verzorgen van en deelnemen aan optredens en uitvoeringen. 

De meeste optredens vinden in de buitenlucht plaats op festivals of op festiviteiten waar zij voor gevraagd worden. Maar ook treedt Shanty Koor Het Ruime Sop met veel plezier op bij verzorgingscentra en bejaardenhuizen, waar het meest dankbare publiek zit. Highlights uit 2010 waren onder andere onze gewaardeerde aanwezigheid bij SAIL 2010.  Een ander hoogtepunt was ongetwijfeld het moment toen het koor in Wijk bij Duurstede de publieksprijs wegkaapte voor vijftien andere koren. Zingen over reizen naar verre landen en het leven aan boord van de schepen met spiritualiën als rum gin en whisky in de haven-kroegen zijn vaak de onderwerpen van hartstochtelijke liederen die ze bij Zeemanskoor " Het Ruime Sop " graag zingen en dan schrijven we nog niet eens over al die mooie vrouwen die ze tegenkomen " All over the World " …….Ja, dan gaan de oogjes glimmen er komt een lach op het gezicht en het wordt echt feest. Niets houdt ze dan meer tegen en ze verstaan het vak om er dan wel iets heel gezelligs van te maken die 60 mannen van het koor dat meer dan 50 keer per jaar optreedt in binnen- en buitenland.

=====

Amsterdam Danst

Locatie: Podium Kop Java - Oranje Oceaan

Soort event: Optreden, Muziek

Amsterdam Danst
Vier dansoptredens van het Internationaal Danstheater en Amsterdam Urban Dance Company.

Internationaal Danstheater met Fado, Amsterdam Urban Dance Company met The Message, Internationaal Danstheater met Crazy Blues. Laatste halfuur dansworkshop "Dancing the Blues", met live muziek van band en zangeres Joy Wielkens.

20:00 t/m 20:30 Internationaal Danstheater met Fado
FADO is een coproductie van het Internationaal Danstheater met Companhia Portuguesa de Bailado Contemporaneo (CPBC) uit Lissabon, Portugal. Dansers van het Internationaal Danstheater nemen samen met choreograaf Vasco Wellenkamp de roots van de fadomuziek als uitgangspunt voor een emotionele benadering van deze krachtige muziek. De thema’s van de Fado’s geven uitdrukking aan de grilligheid van het lot en de menselijke passies. De teksten gaan meestal over de eigenaardigheid van het onzekere leven, scheiding, droefheid, liefde, geloof, de schreeuw om vrijheid en over de wens om te vliegen. Choreograaf Vasco Wellenkamp ziet Fado als een ingebeelde projectie in een tijdloze ceremonie, zonder duidelijke personages. Voor hem zijn de daadwerkelijke emotie en de dramatische kracht waarmee het ons bereikt van belang. FADO wordt muzikaal live compleet gemaakt door de Portugese Fado zangeres Carla Pires.

20:30 t/m 21:30 Amsterdam Urban Dance Company met The Message
De Amsterdam Urban Dance Company is het jonge talentvolle danstalent van Amsterdam. Veel dansers hebben meegedaan aan diverse dans show op televisie zoals So You Think You Can Dance, Holland Got Talent en The Ultimate Dance Battle. Maar ook onlangs aan de Toppers in de Arena en een aantal dansen bij de Dinershow van RTL in Hilversum. Zij hebben grote shows gegeven in theaters zoals het Koninklijk Theater Carré, DeLaMar Theater en bij Dansmakers aan het IJ. Ook zijn er diverse tournees geweest naar China. Enkele dansers vliegen uit over de hele wereld en maken carriere bij bijvoorbeeld Cirque du Soleil in Las Vegas. AUDC is een structurele samenwerking met het ART & Entertainment College MBO Dans van het ROC van Amsterdam en Stichting JAM. De artistieke leiding is in handen van Marga Douma-Alta.

21:30 t/m 22:00 Internationaal Danstheater met Crazy Blues
In de dansvoorstelling Crazy Blues brengt het Internationaal Danstheater, met choreograaf Neel Verdoorn en componist / muzikaal leider Micha Molthoff, een eerbetoon aan het prachtige repertoire van Blueswomen in het bijzonder en de Blues in het algemeen.  De dansers van het Internationaal Danstheater worden in deze voorstelling uitgedaagd om uiting te geven aan hun diepste- en persoonlijk gevoelde motivatie om te bewegen. Net zoals de stem van de blues vaak rauwe, donkere regionen opzoekt,  zullen de dansers hun uiterste fysieke grenzen opzoeken. De dansers worden live begeleid door de bijzondere stem van zangeres en actrice Joy Wielkens en een swingende band.

22.00 – 22.30 Internationaal Danstheater met Crazy Blues dansworkshop “Dancing the Blues” met live muziek van band en zangeres Joy Wielkens

=====

