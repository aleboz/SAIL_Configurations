Stichting NDSM-Herleeft

Locatie: Stichting NDSM-Herleeft - Groene Oceaan

Soort event: Educatie, Expositie, Cultuur, Nautisch

Stichting NDSM-Herleeft
Stichting NDSM-Herleeft is gefocussed op het tonen van het technische en sociaal maatschappelijke verhaal achter het gehele N(D)SM gebied en de  verbindingen met de huidige situatie. Ons doel is dit te bereiken door het gebruik van oude en nieuwe media, het geheel daarbij verankerend in de huidige bestemming met integratie van projecten, uitgevoerd door het kunstenaarscollectief op het terrein.


Stichting NDSM-Herleeft, wie zijn wij?
NDSM staat voor Nederlandsche Dok en Scheepsbouw Maatschappij. De NDSM in Amsterdam Noord kent een rijke historie en is volop in ontwikkeling. Kunstenaars, ontwikkelaars, uitvinders, toeristen, architecten of festivalgangers, iedereen heeft zo zijn eigen kijk op de NDSM. Over één ding is iedereen het eens: het karakter van de NDSM moet intact blijven. Langzaam maar zeker ontstaat het besef om daarbij meer aandacht te genereren voor een bijna verloren gegane tak van industrie, de nautische industrie.
In dit kader is op 10 april 2013 de Stichting NDSM¬Herleeft opgericht. Het bouwen en repareren van ijzeren/stalen, al dan niet mechanisch voortbewogen schepen heeft onuitwisbare sporen nagelaten in Nederland. Van dekschuit tot mammoettanker, alles kon en voor elk product was een werf te vinden.
Het is thans een nauwelijks meer zichtbaar en vooral ondergewaardeerd hoofdstuk uit onze nationale en industriële geschiedenis. Stichting NDSM-Herleeft wil dit imposante erfgoed borgen.

Stichting NDSM-Herleeft heeft als doelstelling het bijeenbrengen, conserveren, documenteren, beheren en (weer) zichtbaar maken van de geschiedenis van primair de Nederlandsche Dok Maatschappij N.V., de N.V. Nederlandsche Scheepsbouw Maatschappij en de Nederlandsche Dok en Scheepsbouw Maatschappij vof.
Op de tweede plaats zal deze aandacht ook uitgaan naar de andere ten noorden van het IJ gelegen werven en de scheepsbouwgeschiedenis in het algemeen.

Stichting NDSM-Herleeft wil belangstelling wekken en een achterban creëren door middel van openbare bijeenkomsten, tentoonstellingen, publicaties, het geven van (educatieve) excursies alsmede het deelnemen aan dergelijke activiteiten.
Allereerst wordt de collectie in kaart gebracht. Het gaat niet alleen om een professionele beschrijving van foto's, memorabilia en werktuigen, ook het terrein zelf met de kranen, de hellingen, de pompkamer, hellingdeur, afbouwpier, proefstoomplaats, scheepsbouwloods en overige bebouwing.
Er worden plannen ontwikkeld door Stadsdeel Amsterdam-Noord in samenwerking met Stichting NDSM-werf en Stichting NDSM-Herleeft voor het behoud van het erfgoed, zoals de hellingen en kranen en er zullen exposities worden gegeven waarbij heden, verleden en toekomst van de werf samenkomen. Doelstelling van iedere manifestatie is dat het verhaal van de werf nog voort bestaat in zijn gebouwen en samenhang. Stapsgewijs wordt zo ook toegewerkt naar het grote doel om de grotere realia te behouden.

============